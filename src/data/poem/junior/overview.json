[
  {
    "title": "观沧海",
    "author": "曹操",
    "dynasty": "东汉末",
    "content": "东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中；星汉灿烂，若出其里。幸甚至哉，歌以咏志。",
    "tags": []
  },
  {
    "title": "次北固山下",
    "author": "王湾",
    "dynasty": "唐代",
    "content": "客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达？归雁洛阳边。",
    "tags": [
      "七上",
      "诗",
      "五言律诗"
    ]
  },
  {
    "title": "闻王昌龄左迁龙标遥有此寄",
    "author": "李白",
    "dynasty": "唐代",
    "content": "杨花落尽子规啼，闻道龙标过五溪。我寄愁心与明月，随君直到夜郎西。",
    "tags": [
      "七上",
      "诗",
      "七言绝句"
    ]
  },
  {
    "title": "天净沙·秋思",
    "author": "马致远",
    "dynasty": "元",
    "content": "枯藤老树昏鸦，小桥流水人家，古道西风瘦马。夕阳西下，断肠人在天涯。",
    "tags": [
      "七上",
      "曲",
      "散曲小令"
    ]
  },
  {
    "title": "咏雪",
    "author": "刘义庆",
    "dynasty": "南朝宋",
    "content": "谢太傅寒雪日内集，与儿女讲论文义。俄而雪骤，公欣然曰：“白雪纷纷何所似？”兄子胡儿曰：“撒盐空中差可拟。”兄女曰：“未若柳絮因风起。”公大笑乐。即公大兄无奕女，左将军王凝之妻也。",
    "tags": [
      "七上",
      "文言",
      "笔记小说"
    ]
  },
  {
    "title": "陈太丘与友期行",
    "author": "刘义庆",
    "dynasty": "南朝宋",
    "content": "陈太丘与友期行，期日中。过中不至，太丘舍去，去后乃至。元方时年七岁，门外戏。客问元方：”尊君在不？”答曰：”待君久不至，已去。”友人便怒曰：”非人哉！与人期行，相委而去。”元方曰：”君与家君期日中。日中不至，则是无信；对子骂父，则是无礼。”友人惭，下车引之。元方入门不顾。",
    "tags": [
      "七上",
      "文言",
      "笔记小说"
    ]
  },
  {
    "title": "《论语》十二章",
    "author": "孔子弟子及再传弟子",
    "dynasty": "春秋",
    "content": "子曰：”学而时习之，不亦说乎？有朋自远方来，不亦乐乎？人不知而不愠，不亦君子乎？”曾子曰：”吾日三省吾身：为人谋而不忠乎？与朋友交而不信乎？传不习乎？”子曰：”吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”子曰：”温故而知新，可以为师矣。”子曰：”学而不思则罔，思而不学则殆。”子曰：”贤哉，回也！一箪食，一瓢饮，在陋巷，人不堪其忧，回也不改其乐。贤哉，回也！”子曰：”知之者不如好之者，好之者不如乐之者。”子曰：”饭疏食，饮水，曲肱而枕之，乐亦在其中矣。不义而富且贵，于我如浮云。”子曰：”三人行，必有我师焉。择其善者而从之，其不善者而改之。”子在川上曰：”逝者如斯夫，不舍昼夜。”子曰：”三军可夺帅也，匹夫不可夺志也。”子夏曰：”博学而笃志，切问而近思，仁在其中矣。”",
    "tags": [
      "七上",
      "文言",
      "语录体"
    ]
  },
  {
    "title": "诫子书",
    "author": "诸葛亮",
    "dynasty": "三国",
    "content": "夫君子之行，静以修身，俭以养德。非淡泊无以明志，非宁静无以致远。夫学须静也，才须学也，非学无以广才，非志无以成学。淫慢则不能励精，险躁则不能治性。年与时驰，意与日去，遂成枯落，多不接世，悲守穷庐，将复何及！",
    "tags": [
      "七上",
      "文言",
      "家训"
    ]
  },
  {
    "title": "山坡羊·潼关怀古",
    "author": "张养浩",
    "dynasty": "元代",
    "content": "峰峦如聚，波涛如怒，山河表里潼关路。望西都，意踌躇。伤心秦汉经行处，宫阙万间都做了土。兴，百姓苦；亡，百姓苦。",
    "tags": [
      "九下",
      "山坡羊",
      "怀古",
      "元曲"
    ]
  },
  {
    "title": "孙权劝学",
    "author": "司马光",
    "dynasty": "北宋",
    "content": "初，权谓吕蒙曰：“卿今当涂掌事，不可不学！”蒙辞以军中多务。权曰：“孤岂欲卿治经为博士邪？”但当涉猎，见往事耳。卿言多务，孰若孤？孤常读书，自以为大有所益。蒙乃始就学。及鲁肃过寻阳，与蒙论议，大惊曰：“卿今者才略，非复吴下阿蒙！”蒙曰：“士别三日，即更刮目相待，大兄何见事之晚乎！”肃遂拜蒙母，结友而别。",
    "tags": [
      "七下",
      "文言",
      "历史散文"
    ]
  },
  {
    "title": "木兰诗",
    "author": "郭茂倩编",
    "dynasty": "北宋",
    "content": "唧唧复唧唧，木兰当户织。不闻机杼声，唯闻女叹息。问女何所思？问女何所忆？女亦无所思，女亦无所忆。昨夜见军帖，可汗大点兵。军书十二卷，卷卷有爷名。阿爷无大儿，木兰无长兄。愿为市鞍马，从此替爷征。东市买骏马，西市买鞍鞯。南市买辔头，北市买长鞭。旦辞爷娘去，暮宿黄河边。不闻爷娘唤女声，但闻黄河流水鸣溅溅。旦辞黄河去，暮至黑山头。不闻爷娘唤女声，但闻燕山胡骑鸣啾啾。万里赴戎机，关山度若飞。朔气传金柝，寒光照铁衣。将军百战死，壮士十年归。归来见天子，天子坐明堂。策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。爷娘闻女来，出郭相扶将。阿姊闻妹来，当户理红妆。小弟闻姊来，磨刀霍霍向猪羊。开我东阁门，坐我西阁床。脱我战时袍，著我旧时裳。当窗理云鬓，对镜帖花黄。出门看火伴，火伴皆惊忙：同行十二年，不知木兰是女郎。雄兔脚扑朔，雌兔眼迷离。双兔傍地走，安能辨我是雄雌？",
    "tags": [
      "七下",
      "诗",
      "乐府民歌"
    ]
  },
  {
    "title": "卖油翁",
    "author": "欧阳修",
    "dynasty": "北宋",
    "content": "陈康肃公尧咨善射，当世无双，公亦以此自矜。尝射于家圃，有卖油翁释担而立，睨之久而不去。见其发矢十中八九，但微颔之。康肃问曰：“汝亦知射乎？吾射不亦精乎？“翁曰：“无他，但手熟尔。“康肃忿然曰：“尔安敢轻吾射！“翁曰：“以我酌油知之。“乃取一葫芦置于地，以钱覆其口，徐以杓酌油沥之，自钱孔入，而钱不湿。因曰：“我亦无他，惟手熟尔。“康肃笑而遣之。",
    "tags": [
      "七下",
      "文言",
      "笔记小说"
    ]
  },
  {
    "title": "陋室铭",
    "author": "刘禹锡",
    "dynasty": "唐代",
    "content": "山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？",
    "tags": [
      "七下",
      "文言",
      "骈文"
    ]
  },
  {
    "title": "爱莲说",
    "author": "周敦颐",
    "dynasty": "北宋",
    "content": "水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人？牡丹之爱，宜乎众矣！",
    "tags": [
      "七下",
      "文言",
      "说理散文"
    ]
  },
  {
    "title": "登幽州台歌",
    "author": "陈子昂",
    "dynasty": "唐代",
    "content": "前不见古人，后不见来者。念天地之悠悠，独怆然而涕下！",
    "tags": [
      "七下",
      "诗",
      "古体诗"
    ]
  },
  {
    "title": "望岳",
    "author": "杜甫",
    "dynasty": "唐代",
    "content": "岱宗夫如何？齐鲁青未了。造化钟神秀，阴阳割昏晓。荡胸生曾云，决眦入归鸟。会当凌绝顶，一览众山小。",
    "tags": [
      "七下",
      "诗",
      "五言律诗"
    ]
  },
  {
    "title": "登飞来峰",
    "author": "王安石",
    "dynasty": "北宋",
    "content": "飞来山上千寻塔，闻说鸡鸣见日升。不畏浮云遮望眼，自缘身在最高层。",
    "tags": [
      "七下",
      "诗",
      "七言绝句"
    ]
  },
  {
    "title": "游山西村",
    "author": "陆游",
    "dynasty": "南宋",
    "content": "莫笑农家腊酒浑，丰年留客足鸡豚。山重水复疑无路，柳暗花明又一村。箫鼓追随春社近，衣冠简朴古风存。从今若许闲乘月，拄杖无时夜叩门。",
    "tags": [
      "七下",
      "诗",
      "七言律诗"
    ]
  },
  {
    "title": "活板",
    "author": "沈括",
    "dynasty": "北宋",
    "content": "板印书籍，唐人尚未盛为之。五代时始印五经，已后典籍皆为板本。庆历中，有布衣毕昇，又为活板。其法：用胶泥刻字，薄如钱唇，每字为一印，火烧令坚。先设一铁板，其上以松脂、蜡和纸灰之类冒之。欲印，则以一铁范置铁板上，乃密布字印，满铁范为一板，持就火炀之；药稍熔，则以一平板按其面，则字平如砥。若止印三二本，未为简易；若印数十百千本，则极为神速。常作二铁板，一板印刷，一板已自布字，此印者才毕，则第二板已具，更互用之，瞬息可就。不以木为之者，木理有疏密，沾水则高下不平，兼与药相粘，不可取；不若燔土，用讫再火令药熔，以手拂之，其印自落，殊不沾污。昇死，其印为予群从所得，至今宝藏。",
    "tags": [
      "七下",
      "文言",
      "科技笔记"
    ]
  },
  {
    "title": "三峡",
    "author": "郦道元",
    "dynasty": "北魏",
    "content": "自三峡七百里中，两岸连山，略无阙处。重岩叠嶂，隐天蔽日。自非亭午夜分，不见曦月。至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。春冬之时，则素湍绿潭，回清倒影。绝X多生怪柏，悬泉瀑布，飞漱其间。清荣峻茂，良多趣味。每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳！”",
    "tags": [
      "八上",
      "文言",
      "地理志"
    ]
  },
  {
    "title": "答谢中书书",
    "author": "陶弘景",
    "dynasty": "南北朝",
    "content": "山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将歇，猿鸟乱鸣；夕日欲颓，沉鳞竞跃。实是欲界之仙都。自康乐以来，未复有能与其奇者。",
    "tags": [
      "八上",
      "文言",
      "书信"
    ]
  },
  {
    "title": "记承天寺夜游",
    "author": "苏轼",
    "dynasty": "北宋",
    "content": "元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。怀民亦未寝，相与步于中庭。庭下如积水空明，水中藻荇交横，盖竹柏影也。何夜无月？何处无竹柏？但少闲人如吾两人者耳。",
    "tags": [
      "八上",
      "文言",
      "小品文"
    ]
  },
  {
    "title": "与朱元思书",
    "author": "吴均",
    "dynasty": "南朝",
    "content": "风烟俱净，天山共色。从流飘荡，任意东西。自富阳至桐庐，一百许里，奇山异水，天下独绝。水皆缥碧，千丈见底。游鱼细石，直视无碍。急湍甚箭，猛浪若奔。夹岸高山，皆生寒树。负势竞上，互相轩邈；争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。",
    "tags": [
      "八上",
      "文言",
      "书信"
    ]
  },
  {
    "title": "野望",
    "author": "王绩",
    "dynasty": "唐代",
    "content": "东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。",
    "tags": [
      "八上",
      "诗",
      "五言律诗"
    ]
  },
  {
    "title": "黄鹤楼",
    "author": "崔颢",
    "dynasty": "唐代",
    "content": "昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是？烟波江上使人愁。",
    "tags": [
      "八上",
      "诗",
      "七言律诗"
    ]
  },
  {
    "title": "使至塞上",
    "author": "王维",
    "dynasty": "唐代",
    "content": "单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候骑，都护在燕然。",
    "tags": [
      "八上",
      "诗",
      "五言律诗"
    ]
  },
  {
    "title": "渡荆门送别",
    "author": "李白",
    "dynasty": "唐代",
    "content": "渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。",
    "tags": [
      "八上",
      "诗",
      "五言律诗"
    ]
  },
  {
    "title": "钱塘湖春行",
    "author": "白居易",
    "dynasty": "唐代",
    "content": "孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。",
    "tags": [
      "八上",
      "诗",
      "七言律诗"
    ]
  },
  {
    "title": "得道多助，失道寡助",
    "author": "孟子",
    "dynasty": "战国",
    "content": "天时不如地利，地利不如人和。三里之城，七里之郭，环而攻之而不胜。夫环而攻之，必有得天时者矣，然而不胜者，是天时不如地利也。城非不高也，池非不深也，兵革非不坚利也，米粟非不多也，委而去之，是地利不如人和也。故曰：域民不以封疆之界，固国不以山谿之险，威天下不以兵革之利。得道者多助，失道者寡助。寡助之至，亲戚畔之；多助之至，天下顺之。以天下之所顺，攻亲戚之所畔，故君子有不战，战必胜矣。",
    "tags": [
      "八下",
      "文言",
      "说理散文"
    ]
  },
  {
    "title": "富贵不能淫",
    "author": "孟子",
    "dynasty": "战国",
    "content": "景春曰：\"公孙衍、张仪岂不诚大丈夫哉？一怒而诸侯惧，安居而天下熄。\"孟子曰：\"是焉得为大丈夫乎？子未学礼乎？丈夫之冠也，父命之；女子之嫁也，母命之，往送之门，戒之曰：'往之女家，必敬必戒，无违夫子！'以顺为正者，妾妇之道也。居天下之广居，立天下之正位，行天下之大道。得志，与民由之；不得志，独行其道。富贵不能淫，贫贱不能移，威武不能屈，此之谓大丈夫。\"",
    "tags": [
      "八下",
      "文言",
      "说理散文"
    ]
  },
  {
    "title": "生于忧患，死于安乐",
    "author": "孟子",
    "dynasty": "战国",
    "content": "舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。人恒过，然后能改；困于心，衡于虑，而后作；徵于色，发于声，而后喻。入则无法家拂士，出则无敌国外患者，国恒亡。然后知生于忧患，而死于安乐也。",
    "tags": [
      "八下",
      "文言",
      "说理散文"
    ]
  },
  {
    "title": "愚公移山",
    "author": "列子",
    "dynasty": "战国",
    "content": "太行、王屋二山，方七百里，高万仞。本在冀州之南，河阳之北。北山愚公者，年且九十，面山而居。惩山北之塞，出入之迂也。聚室而谋曰：\"吾与汝毕力平险，指通豫南，达于汉阴，可乎？\"杂然相许。其妻献疑曰：\"以君之力，曾不能损魁父之丘，如太行、王屋何？且焉置土石？\"杂曰：\"投诸渤海之尾，隐土之北。\"遂率子孙荷担者三夫，叩石垦壤，箕畚运于渤海之尾。邻人京城氏之孀妻有遗男，始龀，跳往助之。寒暑易节，始一反焉。河曲智叟笑而止之曰：\"甚矣，汝之不惠！以残年余力，曾不能毁山之一毛，其如土石何？\"北山愚公长息曰：\"汝心之固，固不可彻，曾不若孀妻弱子。虽我之死，有子存焉；子又生孙，孙又生子；子又有子，子又有孙；子子孙孙无穷匮也，而山不加增，何苦而不平？\"河曲智叟亡以应。操蛇之神闻之，惧其不已也，告之于帝。帝感其诚，命夸娥氏二子负二山，一厝朔东，一厝雍南。自此，冀之南，汉之阴，无陇断焉。",
    "tags": [
      "八下",
      "文言",
      "寓言"
    ]
  },
  {
    "title": "周亚夫军细柳",
    "author": "司马迁",
    "dynasty": "西汉",
    "content": "文帝之后六年，匈奴大入边。乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳：以备胡。上自劳军。至霸上及棘门军，直驰入，将以下骑送迎。已而之细柳军，军士吏被甲，锐兵刃，彀弓弩，持满。天子先驱至，不得入。先驱曰：\"天子且至！\"军门都尉曰：\"将军令曰：'军中闻将军令，不闻天子之诏。'\"居无何，上至，又不得入。于是上乃使使持节诏将军：\"吾欲入劳军。\"亚夫乃传言开壁门。壁门士吏谓从属车骑曰：\"将军约，军中不得驱驰。\"于是天子乃按辔徐行。至营，将军亚夫持兵揖曰：\"介胄之士不拜，请以军礼见。\"天子为动，改容式车。使人称谢：\"皇帝敬劳将军。\"成礼而去。既出军门，群臣皆惊。文帝曰：\"嗟乎，此真将军矣！\"曩者霸上、棘门军，若儿戏耳，其将固可袭而虏也。至于亚夫，可得而犯邪！称善者久之。",
    "tags": [
      "八上",
      "文言",
      "历史散文"
    ]
  },
  {
    "title": "饮酒·其五",
    "author": "陶渊明",
    "dynasty": "东晋",
    "content": "结庐在人境，而无车马喧。问君何能尔？心远地自偏。采菊东篱下，悠然见南山。山气日夕佳，飞鸟相与还。此中有真意，欲辨已忘言。",
    "tags": [
      "八上",
      "诗",
      "五言古诗"
    ]
  },
  {
    "title": "春望",
    "author": "杜甫",
    "dynasty": "唐代",
    "content": "国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。",
    "tags": [
      "八上",
      "诗",
      "五言律诗"
    ]
  },
  {
    "title": "雁门太守行",
    "author": "李贺",
    "dynasty": "唐代",
    "content": "黑云压城城欲摧，甲光向日金鳞开。角声满天秋色里，塞上燕脂凝夜紫。半卷红旗临易水，霜重鼓寒声不起。报君黄金台上意，提携玉龙为君死。",
    "tags": [
      "八上",
      "诗",
      "乐府诗"
    ]
  },
  {
    "title": "赤壁",
    "author": "杜牧",
    "dynasty": "唐代",
    "content": "折戟沉沙铁未销，自将磨洗认前朝。东风不与周郎便，铜雀春深锁二乔。",
    "tags": [
      "八上",
      "诗",
      "七言绝句"
    ]
  },
  {
    "title": "渔家傲·天接云涛连晓雾",
    "author": "李清照",
    "dynasty": "宋代",
    "content": "天接云涛连晓雾，星河欲转千帆舞。仿佛梦魂归帝所。闻天语，殷勤问我归何处。我报路长嗟日暮，学诗谩有惊人句。九万里风鹏正举。风休住，蓬舟吹取三山去！",
    "tags": [
      "八上",
      "词",
      "豪放词"
    ]
  },
  {
    "title": "桃花源记",
    "author": "陶渊明",
    "dynasty": "东晋",
    "content": "晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷。渔人甚异之，复前行，欲穷其林。林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田、美池、桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：\"不足为外人道也。\"既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。南阳刘子骥，高尚士也，闻之，欣然规往。未果，寻病终，后遂无问津者。",
    "tags": [
      "八下",
      "文言",
      "叙事散文"
    ]
  },
  {
    "title": "小石潭记",
    "author": "柳宗元",
    "dynasty": "唐代",
    "content": "从小丘西行百二十步，隔篁竹，闻水声，如鸣佩环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。潭中鱼可百许头，皆若空游无所依。日光下澈，影布石上。佁然不动，俶尔远逝，往来翕忽。似与游者相乐。潭西南而望，斗折蛇行，明灭可见。其岸势犬牙差互，不可知其源。坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。同游者：吴武陵，龚古，余弟宗玄。隶而从者，崔氏二小生，曰恕己，曰奉壹。",
    "tags": [
      "八下",
      "文言",
      "山水游记"
    ]
  },
  {
    "title": "核舟记",
    "author": "魏学洢",
    "dynasty": "明代",
    "content": "明有奇巧人曰王叔远，能以径寸之木，为宫室、器皿、人物，以至鸟兽、木石，罔不因势象形，各具情态。尝贻余核舟一，盖大苏泛赤壁云。舟首尾长约八分有奇，高可二黍许。中轩敞者为舱，箬篷覆之。旁开小窗，左右各四，共八扇。启窗而观，雕栏相望焉。闭之，则右刻\"山高月小，水落石出\"，左刻\"清风徐来，水波不兴\"，石青糁之。船头坐三人，中峨冠而多髯者为东坡，佛印居右，鲁直居左。苏、黄共阅一手卷。东坡右手执卷端，左手抚鲁直背。鲁直左手执卷末，右手指卷，如有所语。东坡现右足，鲁直现左足，各微侧，其两膝相比者，各隐卷底衣褶中。佛印绝类弥勒，袒胸露乳，矫首昂视，神情与苏、黄不属。卧右膝，诎右臂支船，而竖其左膝，左臂挂念珠倚之——珠可历历数也。舟尾横卧一楫。楫左右舟子各一人。居右者椎髻仰面，左手倚一衡木，右手攀右趾，若啸呼状。居左者右手执蒲葵扇，左手抚炉，炉上有壶，其人视端容寂，若听茶声然。其船背稍夷，则题名其上，文曰\"天启壬戌秋日，虞山王毅叔远甫刻\"，细若蚊足，钩画了了，其色墨。又用篆章一，文曰\"初平山人\"，其色丹。通计一舟，为人五；为窗八；为箬篷，为楫，为炉，为壶，为手卷，为念珠各一；对联、题名并篆文，为字共三十有四。而计其长曾不盈寸。盖简桃核修狭者为之。嘻，技亦灵怪矣哉！",
    "tags": [
      "八下",
      "文言",
      "说明文"
    ]
  },
  {
    "title": "关雎",
    "author": "佚名",
    "dynasty": "先秦",
    "content": "关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。",
    "tags": [
      "八下",
      "诗",
      "诗经"
    ]
  },
  {
    "title": "蒹葭",
    "author": "佚名",
    "dynasty": "先秦",
    "content": "蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。",
    "tags": [
      "八下",
      "诗",
      "诗经"
    ]
  },
  {
    "title": "北冥有鱼",
    "author": "庄子",
    "dynasty": "战国",
    "content": "北冥有鱼，其名为鲲。鲲之大，不知其几千里也。化而为鸟，其名为鹏。鹏之背，不知其几千里也。怒而飞，其翼若垂天之云。是鸟也，海运则将徙于南冥。南冥者，天池也。",
    "tags": [
      "八下",
      "文",
      "道家"
    ]
  },
  {
    "title": "庄子与惠子游于濠梁之上",
    "author": "庄子",
    "dynasty": "战国",
    "content": "庄子与惠子游于濠梁之上。庄子曰：\"鲦鱼出游从容，是鱼之乐也。惠子曰：\"子非鱼，安知鱼之乐？庄子曰：\"子非我，安知我不知鱼之乐？惠子曰：\"我非子，固不知子矣；子固非鱼也，子之不知鱼之乐，全矣！庄子曰：\"请循其本。子曰\"汝安知鱼乐\"云者，既已知吾知之而问我。我知之濠上也。",
    "tags": [
      "八下",
      "文",
      "道家"
    ]
  },
  {
    "title": "虽有嘉肴",
    "author": "戴圣",
    "dynasty": "西汉",
    "content": "虽有嘉肴，弗食，不知其旨也。虽有至道，弗学，不知其善也。是故学然后知不足，教然后知困。知不足，然后能自反也。知困，然后能自强也。故曰：教学相长也。《兑命》曰：\"学学半\"，其此之谓乎！",
    "tags": [
      "八下",
      "文",
      "礼记"
    ]
  },
  {
    "title": "大道之行也",
    "author": "戴圣",
    "dynasty": "西汉",
    "content": "大道之行也，天下为公。选贤与能，讲信修睦。故人不独亲其亲，不独子其子。使老有所终，壮有所用，幼有所长。矜、寡、孤、独、废疾者皆有所养。男有分，女有归。货恶其弃于地也，不必藏于己。力恶其不出于身也，不必为己。是故谋闭而不兴，盗窃乱贼而不作。故外户而不闭，是谓大同。",
    "tags": [
      "八下",
      "文",
      "礼记"
    ]
  },
  {
    "title": "马说",
    "author": "韩愈",
    "dynasty": "唐代",
    "content": "世有伯乐，然后有千里马。千里马常有，而伯乐不常有。故虽有名马，祗辱于奴隶人之手，骈死于槽枥之间，不以千里称也。马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见。且欲与常马等不可得，安求其能千里也？策之不以其道，食之不能尽其材，鸣之而不能通其意。执策而临之，曰：\"天下无马！\"呜呼！其真无马邪？其真不知马也！",
    "tags": [
      "八下",
      "文",
      "论说文"
    ]
  },
  {
    "title": "石壕吏",
    "author": "杜甫",
    "dynasty": "唐代",
    "content": "暮投石壕村，有吏夜捉人。老翁逾墙走，老妇出门看。吏呼一何怒！妇啼一何苦！听妇前致词：三男邺城戍。一男附书至，二男新战死。存者且偷生，死者长已矣！室中更无人，惟有乳下孙。有孙母未去，出入无完裙。老妪力虽衰，请从吏夜归。急应河阳役，犹得备晨炊。夜久语声绝，如闻泣幽咽。天明登前途，独与老翁别。",
    "tags": [
      "八下",
      "诗",
      "叙事诗"
    ]
  },
  {
    "title": "茅屋为秋风所破歌",
    "author": "杜甫",
    "dynasty": "唐代",
    "content": "八月秋高风怒号，卷我屋上三重茅。茅飞渡江洒江郊，高者挂罥长林梢。下者飘转沉塘坳。南村群童欺我老无力，忍能对面为盗贼。公然抱茅入竹去，唇焦口燥呼不得。归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻！安得广厦千万间，大庇天下寒士俱欢颜！风雨不动安如山。呜呼！何时眼前突兀见此屋？吾庐独破受冻死亦足！",
    "tags": [
      "八下",
      "诗",
      "歌行体"
    ]
  },
  {
    "title": "卖炭翁",
    "author": "白居易",
    "dynasty": "唐代",
    "content": "卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营？身上衣裳口中食。可怜身上衣正单，心忧炭贱愿天寒。夜来城外一尺雪，晓驾炭车辗冰辙。牛困人饥日已高，市南门外泥中歇。翩翩两骑来是谁？黄衣使者白衫儿。手把文书口称敕，回车叱牛牵向北。一车炭，千余斤，宫使驱将惜不得。半匹红绡一丈绫，系向牛头充炭直。",
    "tags": [
      "八下",
      "诗",
      "新乐府"
    ]
  },
  {
    "title": "沁园春·雪",
    "author": "毛泽东",
    "dynasty": "现代",
    "content": "北国风光，千里冰封，万里雪飘。望长城内外，惟余莽莽。大河上下，顿失滔滔。山舞银蛇，原驰蜡象，欲与天公试比高。须晴日，看红装素裹，分外妖娆。江山如此多娇，引无数英雄竞折腰。惜秦皇汉武，略输文采。唐宗宋祖，稍逊风骚。一代天骄，成吉思汗，只识弯弓射大雕。俱往矣，数风流人物，还看今朝。",
    "tags": [
      "九上",
      "词",
      "咏物抒怀"
    ]
  },
  {
    "title": "岳阳楼记",
    "author": "范仲淹",
    "dynasty": "北宋",
    "content": "庆历四年春，滕子京谪守巴陵郡。越明年，政通人和，百废具兴。乃重修岳阳楼，增其旧制，刻唐贤今人诗赋于其上。属予作文以记之。予观夫巴陵胜状，在洞庭一湖。衔远山，吞长江，浩浩汤汤，横无际涯。朝晖夕阴，气象万千。此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎？若夫淫雨霏霏，连月不开。阴风怒号，浊浪排空。日星隐曜，山岳潜形。商旅不行，樯倾楫摧。薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。至若春和景明，波澜不惊。上下天光，一碧万顷。沙鸥翔集，锦鳞游泳。岸芷汀兰，郁郁青青。而或长烟一空，皓月千里。浮光跃金，静影沉璧。渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。嗟夫！予尝求古仁人之心，或异二者之为。何哉？不以物喜，不以己悲。居庙堂之高则忧其民。处江湖之远则忧其君。是进亦忧，退亦忧。然则何时而乐耶？其必曰：先天下之忧而忧，后天下之乐而乐乎！噫！微斯人，吾谁与归？时六年九月十五日。",
    "tags": [
      "九上",
      "文",
      "骈散文"
    ]
  },
  {
    "title": "醉翁亭记",
    "author": "欧阳修",
    "dynasty": "北宋",
    "content": "环滁皆山也。其西南诸峰，林壑尤美。望之蔚然而深秀者，琅琊也。山行六七里，渐闻水声潺潺而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥。酿泉为酒，泉香而酒洌。山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐。人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。",
    "tags": [
      "九上",
      "文",
      "山水记"
    ]
  },
  {
    "title": "湖心亭看雪",
    "author": "张岱",
    "dynasty": "明末清初",
    "content": "崇祯五年十二月，余住西湖。大雪三日，湖中人鸟声俱绝。是日更定矣，余拏一小舟，拥毳衣炉火，独往湖心亭看雪。雾凇沆砀，天与云与山与水，上下一白。湖上影子，惟长堤一痕、湖心亭一点、与余舟一芥、舟中人两三粒而已。到亭上，有两人铺毡对坐，一童子烧酒炉正沸。见余，大喜曰：\"湖中焉得更有此人！\"拉余同饮。余强饮三大白而别。问其姓氏，是金陵人，客此。及下船，舟子喃喃曰：\"莫说相公痴，更有痴似相公者！\"",
    "tags": [
      "九上",
      "文",
      "小品文"
    ]
  },
  {
    "title": "行路难·其一",
    "author": "李白",
    "dynasty": "唐代",
    "content": "金樽清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪满山。闲来垂钓碧溪上，忽复乘舟梦日边。行路难！行路难！多歧路，今安在？长风破浪会有时，直挂云帆济沧海。",
    "tags": [
      "九上",
      "诗",
      "乐府诗"
    ]
  },
  {
    "title": "酬乐天扬州初逢席上见赠",
    "author": "刘禹锡",
    "dynasty": "唐代",
    "content": "巴山楚水凄凉地，二十三年弃置身。怀旧空吟闻笛赋，到乡翻似烂柯人。沉舟侧畔千帆过，病树前头万木春。今日听君歌一曲，暂凭杯酒长精神。",
    "tags": [
      "九上",
      "诗",
      "酬和诗"
    ]
  },
  {
    "title": "水调歌头·明月几时有",
    "author": "苏轼",
    "dynasty": "北宋",
    "content": "丙辰中秋，欢饮达旦，大醉，作此篇，兼怀子由。明月几时有？不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。",
    "tags": [
      "九上",
      "词",
      "咏月抒怀"
    ]
  },
  {
    "title": "无题·相见时难别亦难",
    "author": "李商隐",
    "dynasty": "唐代",
    "content": "相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。",
    "tags": [
      "九上",
      "诗",
      "爱情诗"
    ]
  },
  {
    "title": "鱼我所欲也",
    "author": "孟子",
    "dynasty": "战国",
    "content": "鱼，我所欲也；熊掌，亦我所欲也。二者不可得兼，舍鱼而取熊掌者也。生，亦我所欲也；义，亦我所欲也。二者不可得兼，舍生而取义者也。生亦我所欲，所欲有甚于生者，故不为苟得也；死亦我所恶，所恶有甚于死者，故患有所不辟也。如使人之所欲莫甚于生，则凡可以得生者何不用也？使人之所恶莫甚于死者，则凡可以辟患者何不为也？由是则生而有不用也，由是则可以辟患而有不为也。是故所欲有甚于生者，所恶有甚于死者。非独贤者有是心也，人皆有之，贤者能勿丧耳。一箪食，一豆羹，得之则生，弗得则死。呼尔而与之，行道之人弗受；蹴尔而与之，乞人不屑也。万钟则不辨礼义而受之。万钟于我何加焉？为宫室之美、妻妾之奉、所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之：是亦不可以已乎？此之谓失其本心。",
    "tags": [
      "九下",
      "文言文",
      "议论文"
    ]
  },
  {
    "title": "唐雎不辱使命",
    "author": "佚名",
    "dynasty": "战国",
    "content": "秦王使人谓安陵君曰：“寡人欲以五百里之地易安陵，安陵君其许寡人！”安陵君曰：“大王加惠，以大易小，甚善；虽然，受地于先王，愿终守之，弗敢易！”秦王不说。安陵君因使唐雎使于秦。秦王谓唐雎曰：“寡人以五百里之地易安陵，安陵君不听寡人，何也？且秦灭韩亡魏，而君以五十里之地存者，以君为长者，故不错意也。今吾以十倍之地，请广于君，而君逆寡人者，轻寡人与？”唐雎对曰：“否，非若是也。安陵君受地于先王而守之，虽千里不敢易也，岂直五百里哉？”秦王怫然怒，谓唐雎曰：“公亦尝闻天子之怒乎？”唐雎对曰：“臣未尝闻也。”秦王曰：“天子之怒，伏尸百万，流血千里。”唐雎曰：“大王尝闻布衣之怒乎？”秦王曰：“布衣之怒，亦免冠徒跣，以头抢地尔。”唐雎曰：“此庸夫之怒也，非士之怒也。夫专诸之刺王僚也，彗星袭月；聂政之刺韩傀也，白虹贯日；要离之刺庆忌也，仓鹰击于殿上。此三子者，皆布衣之士也，怀怒未发，休祲降于天，与臣而将四矣。若士必怒，伏尸二人，流血五步，天下缟素，今日是也。”挺剑而起。秦王色挠，长跪而谢之曰：“先生坐！何至于此！寡人谕矣：夫韩、魏灭亡，而安陵以五十里之地存者，徒以有先生也。”",
    "tags": [
      "九下",
      "古文",
      "散文",
      "历史故事"
    ]
  },
  {
    "title": "送东阳马生序",
    "author": "宋濂",
    "dynasty": "明",
    "content": "余幼时即嗜学。家贫，无从致书以观。每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道。又患无硕师名人与游。尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请。或遇其叱咄，色愈恭，礼愈至，不敢出一言以复。俟其欣悦，则又请焉。故余虽愚，卒获有所闻。当余之从师也，负箧曳屣，行深山巨谷中。穷冬烈风，大雪深数尺，足肤皲裂而不知。至舍，四支僵劲不能动。媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环。左佩刀，右备容臭，烨然若神人。余则缊袍敝衣处其间，略无慕艳意。以中有足乐者，不知口体之奉不若人也。盖余之勤且艰若此。今虽耄老，未有所成。犹幸预君子之列，而承天子之宠光。缀公卿之后，日侍坐备顾问。四海亦谬称其氏名。况才之过于余者乎？今诸生学于太学。县官日有廪稍之供。父母岁有裘葛之遗，无冻馁之患矣。坐大厦之下而诵诗书，无奔走之劳矣。有司业、博士为之师，未有问而不告，求而不得者也。凡所宜有之书，皆集于此。不必若余之手录，假诸人而后见也。其业有不精，德有不成者，非天质之卑。则心不若余之专耳。岂他人之过哉！东阳马生君则，在太学已二年。流辈甚称其贤。余朝京师，生以乡人子谒余。撰长书以为贽，辞甚畅达。与之论辨，言和而色夷。自谓少时用心于学甚劳。是可谓善学者矣。其将归见其亲也。余故道为学之难以告之。谓余勉乡人以学者，余之志也。诋我夸际遇之盛而骄乡人者。岂知余者哉！",
    "tags": [
      "九下",
      "序文"
    ]
  },
  {
    "title": "渔家傲·秋思",
    "author": "范仲淹",
    "dynasty": "北宋",
    "content": "塞下秋来风景异，衡阳雁去无留意。四面边声连角起。千嶂里，长烟落日孤城闭。浊酒一杯家万里，燕然未勒归无计。羌管悠悠霜满地。人不寐，将军白发征夫泪。",
    "tags": [
      "九下",
      "词",
      "渔家傲"
    ]
  },
  {
    "title": "江城子·密州出猎",
    "author": "苏轼",
    "dynasty": "北宋",
    "content": "老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。",
    "tags": [
      "九下",
      "词",
      "豪放词"
    ]
  },
  {
    "title": "破阵子",
    "author": "辛弃疾",
    "dynasty": "宋代",
    "content": "醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。马作的卢飞快，弓如霹雳弦惊。了却君王天下事，赢得生前身后名。可怜白发生！",
    "tags": [
      "九下",
      "词",
      "壮词"
    ]
  },
  {
    "title": "满江红·小住京华",
    "author": "秋瑾",
    "dynasty": "近代",
    "content": "小住京华，早又是中秋佳节。为篱下黄花开遍，秋容如拭。四面歌残终破楚，八年风味徒思浙。苦将侬强派作蛾眉，殊未屑！身不得，男儿列；心却比，男儿烈。算平生肝胆，因人常热。俗子胸襟谁识我？英雄末路当磨折。莽红尘何处觅知音？青衫湿！",
    "tags": [
      "九下",
      "词",
      "革命",
      "近代诗"
    ]
  },
  {
    "title": "曹刿论战",
    "author": "左丘明",
    "dynasty": "春秋",
    "content": "十年春，齐师伐我。公将战。曹刿请见。其乡人曰：“肉食者谋之，又何间焉？”刿曰：“肉食者鄙，未能远谋。”乃入见。问：“何以战？”公曰：“衣食所安，弗敢专也，必以分人。”对曰：“小惠未遍，民弗从也。”公曰：“牺牲玉帛，弗敢加也，必以信。”对曰：“小信未孚，神弗福也。”公曰：“小大之狱，虽不能察，必以情。”对曰：“忠之属也。可以一战。战则请从。”公与之乘。战于长勺。公将鼓之。刿曰：“未可。”齐人三鼓。刿曰：“可矣。”齐师败绩。公将驰之。刿曰：“未可。”下视其辙，登轼而望之，曰：“可矣。”遂逐齐师。既克，公问其故。对曰：“夫战，勇气也。一鼓作气，再而衰，三而竭。彼竭我盈，故克之。夫大国，难测也，惧有伏焉。吾视其辙乱，望其旗靡，故逐之。”",
    "tags": [
      "九下",
      "古文",
      "左传",
      "历史散文"
    ]
  },
  {
    "title": "邹忌讽齐王纳谏",
    "author": "邹忌",
    "dynasty": "战国",
    "content": "邹忌修八尺有余，而形貌昳丽。朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及君也？”城北徐公，齐国之美丽者也。忌不自信，而复问其妾曰：“吾孰与徐公美？”妾曰：“徐公何能及君也？”旦日，客从外来，与坐谈，问之客曰：“吾与徐公孰美？”客曰：“徐公不若君之美也。”明日，徐公来，孰视之，自以为不如；窥镜而自视，又弗如远甚。暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。”于是入朝见威王，曰：“臣诚知不如徐公美。臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王：由此观之，王之蔽甚矣。”王曰：“善。”乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。”令初下，群臣进谏，门庭若市；数月之后，时时而间进；期年之后，虽欲言，无可进者。燕、赵、韩、魏闻之，皆朝于齐。此所谓战胜于朝廷。",
    "tags": [
      "九下",
      "古文  "
    ]
  },
  {
    "title": "陈涉世家",
    "author": "司马迁",
    "dynasty": "汉代",
    "content": "陈胜者，阳城人也，字涉。吴广者，阳夏人也，字叔。陈涉少时，尝与人佣耕，辍耕之垄上，怅恨久之，曰：“苟富贵，无相忘。”佣者笑而应曰：“若为佣耕，何富贵也？”陈涉太息曰：“嗟乎，燕雀安知鸿鹄之志哉！”",
    "tags": [
      "九下",
      "古文",
      "传记"
    ]
  },
  {
    "title": "出师表",
    "author": "诸葛亮",
    "dynasty": "三国",
    "content": "先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。宫中府中，俱为一体，陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。今当远离，临表涕零，不知所言。",
    "tags": [
      "九下",
      "古文",
      "表文"
    ]
  },
  {
    "title": "十五从军征",
    "author": "佚名",
    "dynasty": "汉代",
    "content": "十五从军征。八十始得归。道逢乡里人。家中有阿谁？遥看是君家。松柏冢累累。兔从狗窦入。雉从梁上飞。中庭生旅谷。井上生旅葵。舂谷持作饭。采葵持作羹。羹饭一时熟。不知贻阿谁。出门东向看。泪落沾我衣。",
    "tags": [
      "九下",
      "汉乐府",
      "诗",
      "叙事诗"
    ]
  },
  {
    "title": "白雪歌送武判官归京",
    "author": "岑参",
    "dynasty": "唐代",
    "content": "北风卷地白草折，胡天八月即飞雪。忽如一夜春风来，千树万树梨花开。散入珠帘湿罗幕，狐裘不暖锦衾薄。将军角弓不得控，都护铁衣冷难着。瀚海阑干百丈冰，愁云惨淡万里凝。中军置酒饮归客，胡琴琵琶与羌笛。纷纷暮雪下辕门，风掣红旗冻不翻。轮台东门送君去，去时雪满天山路。山回路转不见君，雪上空留马行处。",
    "tags": [
      "九下",
      "诗",
      "古诗"
    ]
  },
  {
    "title": "南乡子",
    "author": "辛弃疾",
    "dynasty": "宋代",
    "content": "何处望神州？满眼风光北固楼。千古兴亡多少事？悠悠。不尽长江滚滚流。年少万兜鍪，坐断东南战未休。天下英雄谁敌手？曹刘。生子当如孙仲谋。",
    "tags": [
      "九下",
      "词",
      "宋"
    ]
  },
  {
    "title": "过零丁洋",
    "author": "文天祥",
    "dynasty": "南宋",
    "content": "辛苦遭逢起一经，干戈寥落四周星。山河破碎风飘絮，身世浮沉雨打萍。惶恐滩头说惶恐，零丁洋里叹零丁。人生自古谁无死？留取丹心照汗青。",
    "tags": [
      "九下",
      "诗",
      "爱国诗"
    ]
  }
]