{
  "title": "长恨歌",
  "author": "白居易",
  "dynasty": "唐代",
  "mode": "paragraph",
  "content": "汉皇重色思倾国，御宇多年求不得。杨家有女初长成，养在深闺人未识。天生丽质难自弃，一朝选在君王侧。回眸一笑百媚生，六宫粉黛无颜色。春寒赐浴华清池，温泉水滑洗凝脂。侍儿扶起娇无力，始是新承恩泽时。云鬓花颜金步摇，芙蓉帐暖度春宵。春宵苦短日高起，从此君王不早朝。承欢侍宴无闲暇，春从春游夜专夜。后宫佳丽三千人，三千宠爱在一身。金屋妆成娇侍夜，玉楼宴罢醉和春。姊妹弟兄皆列土，可怜光彩生门户。遂令天下父母心，不重生男重生女。骊宫高处入青云，仙乐风飘处处闻。缓歌慢舞凝丝竹，尽日君王看不足。#渔阳鼙鼓动地来，惊破霓裳羽衣曲。九重城阙烟尘生，千乘万骑西南行。翠华摇摇行复止，西出都门百余里。六军不发无奈何，宛转蛾眉马前死。花钿委地无人收，翠翘金雀玉搔头。君王掩面救不得，回看血泪相和流。黄埃散漫风萧索，云栈萦纡登剑阁。峨嵋山下少人行，旌旗无光日色薄。蜀江水碧蜀山青，圣主朝朝暮暮情。行宫见月伤心色，夜雨闻铃肠断声。天旋地转回龙驭，到此踌躇不能去。(地转 一作：日转)马嵬坡下泥土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。芙蓉如面柳如眉，对此如何不泪垂？春风桃李花开日，秋雨梧桐叶落时。(花开日 一作：花开夜)西宫南内多秋草，落叶满阶红不扫。(南内 一作：南苑)梨园弟子白发新，椒房阿监青娥老。夕殿萤飞思悄然，孤灯挑尽未成眠。迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共？悠悠生死别经年，魂魄不曾来入梦。#临邛道士鸿都客，能以精诚致魂魄。为感君王辗转思，遂教方士殷勤觅。排空驭气奔如电，升天入地求之遍。上穷碧落下黄泉，两处茫茫皆不见。忽闻海上有仙山，山在虚无缥缈间。楼阁玲珑五云起，其中绰约多仙子。中有一人字太真，雪肤花貌参差是。金阙西厢叩玉扃，转教小玉报双成。闻道汉家天子使，九华帐里梦魂惊。揽衣推枕起徘徊，珠箔银屏迤逦开。云鬓半偏新睡觉，花冠不整下堂来。(云鬓 一作：云髻)#风吹仙袂飘飖举，犹似霓裳羽衣舞。(飘飖 一作：飘飘)玉容寂寞泪阑干，梨花一枝春带雨。(阑 通：栏)含情凝睇谢君王，一别音容两渺茫。昭阳殿里恩爱绝，蓬莱宫中日月长。回头下望人寰处，不见长安见尘雾。惟将旧物表深情，钿合金钗寄将去。钗留一股合一扇，钗擘黄金合分钿。但令心似金钿坚，天上人间会相见。(但令 一作：但教)#临别殷勤重寄词，词中有誓两心知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无绝期。",
  "translation": "大唐天子爱好女色一直在寻找绝色女子，统治天下多年都无法求得。杨家有个女儿刚刚长大，养在深闺之中没有人认识。天生美丽姿质让她难以被埋没，没过多久便成为了唐明皇身边的妃嫔。她回眸一笑千姿百态娇媚横生，宫中的所有妃嫔在她面前都黯然失色。春季寒冷皇上赐她到华清池沐浴，温润的泉水洗涤着白嫩滋润的肌肤。宫女搀扶起如出水芙蓉娇软娉婷的她，由此开始得到君王的恩宠。鬓发如云面容似花，头戴着金步摇，在精美的芙蓉帐中与皇上共度春宵。只恨春宵太短，一觉就睡到太阳高高升起，君王从此再也不早朝。承蒙皇上的恩宠忙得没有片刻闲暇，春日陪皇上一起出游，晚上夜夜专宠。后宫中佳人如云，却只有她独享君王的恩宠。金屋中梳妆打扮，夜夜撒娇不离君王，玉楼上酒酣宴罢，醉意更添几许风韵。兄弟姐妹都因她分封土地，杨家门户生光彩令人羡慕。于是使得天下的父母都改变了心意，变成了不重视生男孩而重视生女孩。骊山华清宫内玉宇琼楼高耸入云，清风过处仙乐飘向四面八方。丝竹和着轻歌曼舞多么美妙，君王终日观看却百看不厌。####",
  "pinyin": "hàn huáng chóng sè sī qīng guó yù yǔ duō nián qiú bù dé yáng jiā yǒu nǚ chū zhǎng chéng yǎng zài shēn guī rén wèi shí tiān shēng lì zhì nán zì qì yī zhāo xuǎn zài jūn wáng cè huí móu yī xiào bǎi mèi shēng liù gōng fěn dài wú yán sè chūn hán cì yù huá qīng chí wēn quán shuǐ huá xǐ níng zhī shì ér fú qǐ jiāo wú lì shǐ shì xīn chéng ēn zé shí yún bìn huā yán jīn bù yáo fú róng zhàng nuǎn dù chūn xiāo chūn xiāo kǔ duǎn rì gāo qǐ cóng cǐ jūn wáng bù zǎo cháo chéng huān shì yàn wú xián xiá chūn cóng chūn yóu yè zhuān yè hòu gōng jiā lì sān qiān rén sān qiān chǒng ài zài yī shēn jīn wū zhuāng chéng jiāo shì yè yù lóu yàn bà zuì hé chūn zī mèi dì xiōng jiē liè tǔ kě lián guāng cǎi shēng mén hù suì lìng tiān xià fù mǔ xīn bù chóng shēng nán chóng shēng nǚ lí gōng gāo chǔ rù qīng yún xiān yuè fēng piāo chù chù wén huǎn gē màn wǔ níng sī zhú jìn rì jūn wáng kàn bù zú yú yáng pí gǔ dòng dì lái jīng pò ní cháng yǔ yī qū jiǔ chóng chéng què yān chén shēng qiān shèng wàn jì xī nán xíng cuì huá yáo yáo xíng fù zhǐ xī chū dōu mén bǎi yú lǐ liù jūn bù fā wú nài hé wǎn zhuǎn é méi mǎ qián sǐ huā diàn wěi dì wú rén shōu cuì qiào jīn què yù sāo tóu jūn wáng yǎn miàn jiù bù dé huí kàn xuè lèi xiāng hé liú huáng āi sàn màn fēng xiāo suǒ yún zhàn yíng yū dēng jiàn gé é méi shān xià shǎo rén háng jīng qí wú guāng rì sè báo shǔ jiāng shuǐ bì shǔ shān qīng shèng zhǔ cháo cháo mù mù qíng xíng gōng jiàn yuè shāng xīn sè yè yǔ wén líng cháng duàn shēng tiān xuán dì zhuǎn huí lóng yù dào cǐ chóu chú bù néng qù mǎ wéi pō xià ní tǔ zhōng bú jiàn yù yán kōng sǐ chù jūn chén xiāng gù jìn zhān yī dōng wàng dōu mén xìn mǎ guī guī lái chí yuàn jiē yī jiù tài yè fú róng wèi yāng liǔ fú róng rú miàn liǔ rú méi duì cǐ rú hé bù lèi chuí chūn fēng táo lǐ huā kāi rì qiū yǔ wú tóng yè luò shí xī gōng nán nèi duō qiū cǎo luò yè mǎn jiē hóng bù sǎo lí yuán dì zǐ bái fà xīn jiāo fáng ā jiàn qīng é lǎo xī diàn yíng fēi sī qiāo rán gū dēng tiāo jìn wèi chéng mián chí chí zhōng gǔ chū cháng yè gěng gěng xīng hé yù shǔ tiān yuān yāng wǎ lěng shuāng huá zhòng fěi cuì qīn hán shuí yǔ gòng yōu yōu shēng sǐ bié jīng nián hún pò búcéng lái rù mèng lín qióng dào shì hóng dōu kè néng yǐ jīng chéng zhì hún pò wèi gǎn jūn wáng zhǎn zhuǎn sī suì jiào fāng shì yīn qín mì pái kōng yù qì bēn rú diàn shēng tiān rù dì qiú zhī biàn shàng qióng bì luò xià huáng quán liǎng chù máng máng jiē bù jiàn hū wén hǎi shàng yǒu xiān shān shān zài xū wú piāo miǎo jiān lóu gé líng lóng wǔ yún qǐ qí zhōng chuò yuē duō xiān zǐ zhōng yǒu yī rén zì tài zhēn xuě fū huā mào cān ch intercross shì jīn quē xī xiāng kòu yù jiōng zhuǎn jiào xiǎo yù bào shuāng chéng wén dào hàn jiā tiān zǐ shǐ jiǔ huá zhàng lǐ mèng hún jīng lǎn yī tuī zhěn qǐ pái huái zhū bó yín píng yǐ lǐ kāi yún bìn bàn piān xīn jiào shuì huā guān bù zhěng xià táng lái fēng chuī xiān mèi piāo yáo jǔ yóu shì ní cháng yǔ yī wǔ yù róng jì mò lèi lán gān lí huā yī zhī chūn dài yǔ lán tōng lán hán qíng níng dì xiè jūn wáng yī bié yīn róng liǎng miǎo máng zhāo yáng diàn lǐ ēn ài jué péng lái gōng zhōng rì yuè cháng huí tóu xià wàng rén huán chù bù jiàn chāng ān jiàn chén wù wéi jiāng jiù wù biǎo shēn qíng diàn hé jīn chāi jì jiāng qù chāi liú yī gǔ hé yī shàn chāi bò huáng jīn hé fēn diàn dàn lìng xīn sì jīn diàn jiān tiān shàng rén jiān huì xiāng jiàn lín bié yīn qín zhòng jì cí cí zhōng yǒu shì liǎng xīn zhī qī yuè qī rì cháng shēng diàn yè bàn wú rén sī yǔ shí zài tiān yuàn zuò bǐ yì niǎo zài dì yuàn wéi lián lǐ zhī tiān cháng dì jiǔ yǒu shí jìn cǐ hèn mián mián wú jué qī        ",
  "notes": [],
  "tags": [],
  "videos": []
}