{
  "title": "石钟山记",
  "author": "苏轼",
  "dynasty": "宋代",
  "mode": "paragraph",
  "content": "《水经》云：“彭蠡之口有石钟山焉。”郦元以为下临深潭，微风鼓浪，水石相搏，声如洪钟。是说也，人常疑之。今以钟磬置水中，虽大风浪不能鸣也，而况石乎！至唐李渤始访其遗踪，得双石于潭上，扣而聆之，南声函胡，北音清越，桴止响腾，余韵徐歇。自以为得之矣。然是说也，余尤疑之。石之铿然有声者，所在皆是也，而此独以钟名，何哉？#元丰七年六月丁丑，余自齐安舟行适临汝，而长子迈将赴饶之德兴尉，送之至湖口，因得观所谓石钟者。寺僧使小童持斧，于乱石间择其一二扣之，硿硿焉。余固笑而不信也。至暮夜月明，独与迈乘小舟，至绝壁下。大石侧立千尺，如猛兽奇鬼，森然欲搏人；而山上栖鹘，闻人声亦惊起，磔磔云霄间；又有若老人咳且笑于山谷中者，或曰此鹳鹤也。余方心动欲还，而大声发于水上，噌吰如钟鼓不绝。舟人大恐。徐而察之，则山下皆石穴罅，不知其浅深，微波入焉，涵澹澎湃而为此也。舟回至两山间，将入港口，有大石当中流，可坐百人，空中而多窍，与风水相吞吐，有窾坎镗鞳之声，与向之噌吰者相应，如乐作焉。因笑谓迈曰：“汝识之乎？噌吰者，周景王之无射也；窾坎镗鞳者，魏庄子之歌钟也。古之人不余欺也！”(千尺 一作：千仞)#事不目见耳闻，而臆断其有无，可乎？郦元之所见闻，殆与余同，而言之不详；士大夫终不肯以小舟夜泊绝壁之下，故莫能知；而渔工水师虽知而不能言。此世所以不传也。而陋者乃以斧斤考击而求之，自以为得其实。余是以记之，盖叹郦元之简，而笑李渤之陋也。",
  "translation": "《水经》中说：“鄱阳湖的湖口有一座石钟山在那里。”郦道元认为石钟山下面靠近深潭，微风振动波浪，水和石头互相拍打，发出的声音好像大钟一般。这个说法，人们常常怀疑它。现在如果把钟磬放在水中，即使大风大浪也不能使它发出声响，何况是石头呢！到了唐代李渤才访求石钟山的旧址。在深潭边找到两块山石，敲击它们，聆听它们的声音，南边那座山石的声音重浊而模糊，北边那座山石的声音清脆而响亮，鼓槌停止了敲击，声音还在传播，余音慢慢地消失。他自己认为找到了这个石钟山命名的原因。但是这个说法，我更加怀疑。##",
  "pinyin": "shuǐ jīng yún péng lǐ zhī kǒu yǒu shí zhōng shān yān lì yuán yǐ wéi xià lín shēn tán wēi fēng gǔ làng shuǐ shí xiāng bó shēng rú hóng zhōng shì shuō yě rén cháng yí zhī jīn yǐ zhōng qìng zhì shuǐ zhōng suī dà fēng làng bù néng míng yě ér kuàng shí hū zhì táng lǐ bó shǐ fǎng qí yí zōng dé shuāng shí yú tán shàng kòu ér líng zhī nán shēng hán hú běi yīn qīng yuè fú zhǐ xiǎng téng yú yùn xú xiē zì yǐ wéi dé zhī yǐ rán shì shuō yě yú yóu yí zhī shí zhī kēng rán yǒu shēng zhě suǒ zài jiē shì yě ér cǐ dú yǐ zhōng míng hé zāi yuán fēng qī nián liù yuè dīng chǒu yú zì qí ān zhōu xíng shì lín rǔ ér zhǎng zǐ mài jiāng fù ráo zhī dé xīng wèi sòng zhī zhì hú kǒu yīn dé guān suǒ wèi shí zhōng zhě sì sēng shǐ xiǎo tóng chí fǔ yú luàn shí jiān zé qí yī èr kòu zhī kōng kōng yān yú gù xiào ér bù xìn yě zhì mù yè yuè míng dú yǔ mài chéng xiǎo zhōu zhì jué bì xià dà shí cè lì qiān chǐ rú měng shòu qí guǐ sēn rán yù bó rén ér shān shàng qī hú wén rén shēng yì jīng qǐ zhé zhé yún xiāo jiān yòu yǒu ruò lǎo rén ké qiě xiào yú shān gǔ zhōng zhě huò yuē cǐ guàn hè yě yú fāng xīn dòng yù huán ér dà shēng fā yú shuǐ shàng cēng hóng rú zhōng gǔ bù jué zhōu rén dà kǒng xú ér chá zhī zé shān xià jiē shí xué xià bù zhī qí qiǎn shēn wēi bō rù yān hán dàn péng pài ér wéi cǐ yě zhōu huí zhì liǎng shān jiān jiāng rù gǎng kǒu yǒu dà shí dāng zhōng liú kě zuò bǎi rén kōng zhōng ér duō qiào yǔ fēng shuǐ xiāng tūn tǔ yǒu kuǎn kǎn táng tà zhī shēng yǔ xiàng zhī cēng hóng zhě xiāng yìng rú yuè zuò yān yīn xiào wèi mài yuē rǔ zhì zhī hū cēng hóng zhě zhōu jǐng wáng zhī wú yì yě kuǎn kǎn táng tà zhě wèi zhuāng zǐ zhī gē zhōng yě gǔ zhī rén bù yú qī yě shì bù mù jiàn ěr wén ér yì duàn qí yǒu wú kě hū lì yuán zhī suǒ jiàn wén dài yǔ yú tóng ér yán zhī bù xiáng shì dà fū zhōng bù kěn yǐ xiǎo zhōu yè bó jué bì zhī xià gù mò néng zhī ér yú gōng shuǐ shī suī zhī ér bù néng yán cǐ shì suǒ yǐ bù chuán yě ér lòu zhě nǎi yǐ fǔ jīn kǎo jī ér qiú zhī zì yǐ wéi dé qí shí yú shì yǐ jì zhī gài tàn lì yuán zhī jiǎn ér xiào lǐ bó zhī lòu yě   ",
  "notes": [],
  "tags": [],
  "videos": []
}