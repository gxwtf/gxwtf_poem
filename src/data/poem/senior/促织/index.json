{
  "title": "促织",
  "author": "蒲松龄",
  "dynasty": "清代",
  "mode": "paragraph",
  "content": "宣德间，宫中尚促织之戏，岁征民间。此物故非西产；有华阴令欲媚上官，以一头进，试使斗而才，因责常供。令以责之里正。市中游侠儿得佳者笼养之，昂其直，居为奇货。里胥猾黠，假此科敛丁口，每责一头，辄倾数家之产。#邑有成名者，操童子业，久不售。为人迂讷，遂为猾胥报充里正役，百计营谋不能脱。不终岁，薄产累尽。会征促织，成不敢敛户口，而又无所赔偿，忧闷欲死。妻曰：“死何裨益？不如自行搜觅，冀有万一之得。”成然之。早出暮归，提竹筒铜丝笼，于败堵丛草处，探石发穴，靡计不施，迄无济。即捕得三两头，又劣弱不中于款。宰严限追比，旬余，杖至百，两股间脓血流离，并虫亦不能行捉矣。转侧床头，惟思自尽。#时村中来一驼背巫，能以神卜。成妻具资诣问。见红女白婆，填塞门户。入其舍，则密室垂帘，帘外设香几。问者爇香于鼎，再拜。巫从旁望空代祝，唇吻翕辟，不知何词。各各竦立以听。少间，帘内掷一纸出，即道人意中事，无毫发爽。成妻纳钱案上，焚拜如前人。食顷，帘动，片纸抛落。拾视之，非字而画：中绘殿阁，类兰若。后小山下，怪石乱卧，针针丛棘，青麻头伏焉。旁一蟆，若将跳舞。展玩不可晓。然睹促织，隐中胸怀。折藏之，归以示成。#成反复自念，得无教我猎虫所耶？细瞻景状，与村东大佛阁真逼似。乃强起扶杖，执图诣寺后，有古陵蔚起。循陵而走，见蹲石鳞鳞，俨然类画。遂于蒿莱中侧听徐行，似寻针芥。而心目耳力俱穷，绝无踪响。冥搜未已，一癞头蟆猝然跃去。成益愕，急逐趁之，蟆入草间。蹑迹披求，见有虫伏棘根。遽扑之，入石穴中。掭以尖草，不出；以筒水灌之，始出，状极俊健。逐而得之。审视，巨身修尾，青项金翅。大喜，笼归，举家庆贺，虽连城拱璧不啻也。上于盆而养之，蟹白栗黄，备极护爱，留待限期，以塞官责。#成有子九岁，窥父不在，窃发盆。虫跃掷径出，迅不可捉。及扑入手，已股落腹裂，斯须就毙。儿惧，啼告母。母闻之，面色灰死，大骂曰：“业根，死期至矣！而翁归，自与汝复算耳！”儿涕而出。(而 一作：尔)#未几，成归，闻妻言，如被冰雪。怒索儿，儿渺然不知所往。既得其尸于井，因而化怒为悲，抢呼欲绝。夫妻向隅，茅舍无烟，相对默然，不复聊赖。日将暮，取儿藁葬。近抚之，气息惙然。喜置榻上，半夜复苏。夫妻心稍慰，但儿神气痴木，奄奄思睡。成蟋蟀笼虚，顾之则气断声吞，亦不敢复究儿。自昏达曙，目不交睫。东曦既驾，僵卧长愁。忽闻门外虫鸣，惊起觇视，虫宛然尚在。喜而捕之，一鸣辄跃去，行且速。覆之以掌，虚若无物；手裁举，则又超忽而跃。急趋之，折过墙隅，迷其所在。徘徊四顾，见虫伏壁上。审谛之，短小，黑赤色，顿非前物。成以其小，劣之。惟彷徨瞻顾，寻所逐者。壁上小虫忽跃落襟袖间，视之，形若土狗，梅花翅，方首，长胫，意似良。喜而收之。将献公堂，惴惴恐不当意，思试之斗以觇之。#村中少年好事者驯养一虫，自名“蟹壳青”，日与子弟角，无不胜。欲居之以为利，而高其直，亦无售者。径造庐访成，视成所蓄，掩口胡卢而笑。因出己虫，纳比笼中。成视之，庞然修伟，自增惭怍，不敢与较。少年固强之。顾念蓄劣物终无所用，不如拼博一笑，因合纳斗盆。小虫伏不动，蠢若木鸡。少年又大笑。试以猪鬣毛撩拨虫须，仍不动。少年又笑。屡撩之，虫暴怒，直奔，遂相腾击，振奋作声。俄见小虫跃起，张尾伸须，直龁敌领。少年大骇，急解令休止。虫翘然矜鸣，似报主知。成大喜。方共瞻玩，一鸡瞥来，径进以啄。成骇立愕呼，幸啄不中，虫跃去尺有咫。鸡健进，逐逼之，虫已在爪下矣。成仓猝莫知所救，顿足失色。旋见鸡伸颈摆扑，临视，则虫集冠上，力叮不释。成益惊喜，掇置笼中。#翼日进宰，宰见其小，怒诃成。成述其异，宰不信。试与他虫斗，虫尽靡。又试之鸡，果如成言。乃赏成，献诸抚军。抚军大悦，以金笼进上，细疏其能。既入宫中，举天下所贡蝴蝶、螳螂、油利挞、青丝额一切异状遍试之，无出其右者。每闻琴瑟之声，则应节而舞。益奇之。上大嘉悦，诏赐抚臣名马衣缎。抚军不忘所自，无何，宰以卓异闻，宰悦，免成役。又嘱学使俾入邑庠。后岁余，成子精神复旧，自言身化促织，轻捷善斗，今始苏耳。抚军亦厚赉成。不数岁，田百顷，楼阁万椽，牛羊蹄躈各千计；一出门，裘马过世家焉。#异史氏曰：“天子偶用一物，未必不过此已忘；而奉行者即为定例。加以官贪吏虐，民日贴妇卖儿，更无休止。故天子一跬步，皆关民命，不可忽也。独是成氏子以蠹贫，以促织富，裘马扬扬。当其为里正、受扑责时，岂意其至此哉？天将以酬长厚者，遂使抚臣、令尹，并受促织恩荫。闻之：一人飞升，仙及鸡犬。信夫！”",
  "translation": "明朝宣德年间，皇室里盛民斗蟋蟀的赌博，每年都要向民间征收。这东想本来不是陕想出产的。有个华阴县的县官，想巴结上司，把一只蟋蟀献上去，上司试着让它斗了一下，又出了勇敢善斗的才能，上级于是责令他一直供应。县官又把供应的差事派给各乡的公差。于是市上的那些游手好闲的年轻人，捉到好的蟋蟀就用竹笼装着喂养它，抬高它的价格；储存起来，当作珍奇的货物一样等待高价出售。########",
  "pinyin": "xuān dé jiān gōng zhōng shàng cù zhī zhī xì suì zhēng mín jiān cǐ wù gù fēi xī chǎn yǒu huá yīn lìng yù mèi shàng guān yǐ yī tóu jìn shì shǐ dòu ér cái yīn zé cháng gōng lìng yǐ zé zhī lǐ zhèng shì zhōng yóu xiá ér dé jiā zhě lóng yǎng zhī áng qí zhí jū wéi qí huò lǐ xū huá xiá jiǎ cǐ kē liǎn dīng kǒu měi zé yī tóu zhé qīng shù jiā zhī chǎn yì yǒu chéng míng zhě cāo tóng zǐ yè jiǔ bù shòu wéi rén yū nè suì wèi huá xū bào chōng lǐ zhèng yì bǎi jì yíng móu bù néng tuō bù zhōng suì bó chǎn lèi jìn huì zhēng cù zhī chéng bù gǎn liǎn hù kǒu ér yòu wú suǒ péi cháng yōu mèn yù sǐ qī yuē sǐ hé bì yì bù rú zì xíng sōu mì jì yǒu wàn yī zhī dé chéng rán zhī zǎo chū mù guī tí zhú tǒng sī lóng yú bài dǔ cóng cǎo chù tàn shí fā xué mǐ jì bù shī qì wú jì jí bǔ dé sān liǎng tóu yòu liè ruò bù zhōng yú kuǎn zǎi yán xiàn zhuī bǐ xún yú zhàng zhì bǎi liǎng gǔ jiān nóng xuè liú lí bìng chóng yì bù néng xíng zhuō yǐ zhuǎn cè chuáng tóu wéi sī zì jìn shí cūn zhōng lái yī tuó bèi wū néng yǐ shén bǔ chéng qī jù zī yì wèn jiàn hóng nǚ bái pó tián sāi mén hù rù qí shè zé mì shì chuí lián lián wài shè xiāng jǐ wèn zhě ruò xiāng yú dǐng zài bài wū cóng páng wàng kōng dài zhù chún wěn xī pì bù zhī hé cí gè gè sǒng lì yǐ tīng shǎo jiān lián nèi zhì yī zhǐ chū jí dào rén yì zhōng shì wú háo fā shuǎng chéng qī nà qián àn shàng fén bài rú qián rén shí qǐng lián dòng piàn zhǐ pāo luò shí shì zhī fēi zì ér huà zhōng huì diàn gé lèi lán rě hòu xiǎo shān xià guài shí luàn wò zhēn zhēn cóng jí qīng má tóu fú yān páng yī má ruò jiāng yuè wǔ zhǎn wán bù kě xiǎo rán dǔ cù zhī yǐn zhōng xiōng huái zhé cáng zhī guī yǐ shì chéng chéng fǎn fù zì niàn dé wú jiào wǒ liè chóng suǒ yé xì zhān jǐng zhuàng yǔ cūn dōng dà fú gé bī sì nǎi qiáng qǐ fú zhàng zhí tú yì sì hòu yǒu gǔ líng wèi qǐ xún líng ér zǒu jiàn dūn shí lín lín yǎn rán lèi huà suì yú hāo lái zhōng cè tīng xú xíng sì xún zhēn jiè ér xīn mù ěr lì jù qióng jué wú zōng xiǎng míng sōu wèi yǐ yī lài tóu má cù rán yuè qù chéng yì è jí zhú chèn zhī má rù cǎo jiān niè jì pī qiú jiàn yǒu chóng fú jí gēn jù pū zhī rù shí xué zhōng tiàn yǐ jiān cǎo bù chū yǐ tǒng shuǐ guàn zhī shǐ chū zhuàng jí jùn jiàn zhú ér dé zhī shěn shì jù shēn xiū wěi qīng xiàng jīn chì dà xǐ lóng guī jǔ jiā qìng hè suī lián chéng gǒng bì bù chì yě shàng yú pén ér yǎng zhī xiè bái lì huáng bèi jí hù ài liú dài xiàn qī yǐ sāi guān zé chéng yǒu zǐ jiǔ suì kuī fù bù zài qiè fā pén chóng yuè zhì jìng chū xùn bù kě zhuō jí pū rù shǒu yǐ gǔ luò fù liè sī xū jiù bì ér jù tí gào mǔ mǔ wén zhī miàn sè huī sǐ dà jīng yuē yè gēn sǐ qī zhì yǐ ěr wēng guī zì yǔ rǔ fù suàn ěr ér tì ér qù wèi jǐ chéng guī wén qī yán rú pī bīng xuě nù suǒ ér ér miǎo rán bù zhī suǒ wǎng jì ér dé qí shī yú jǐng yīn ér huà nù wéi bēi qiǎng hū yù jué fū qī xiàng yú máo shè wú yān xiāng duì mò rán bù fù liáo lài rì jiāng mù qǔ ér gǎo zàng jìn fǔ zhī qì xī chuò rán xǐ zhì tà shàng bàn yè fù sū fū qī xīn shāo wèi dàn ér shén qì chī mù yǎn yǎn sī shuì chéng gù xī shuài lóng xū zé qì duàn shēng tūn yì bù fù yǐ ér wéi niàn zì hūn dá shǔ mù bù jiāo jié dōng xī jì jià jiāng wò cháng chóu hū wén mén wài chóng míng jīng qǐ chān shì chóng wǎn rán shàng zài xǐ ér bǔ zhī yī míng zhé yuè qù xíng qiě sù fù zhī yǐ zhǎng xū ruò wú wù shǒu cái jǔ zé yòu chāo hū ér yuè jí qū zhī zhé guò qiáng yú mí qí suǒ zài pái huái sì gù jiàn chóng fú bì shàng shěn dì zhī duǎn xiǎo hēi chì sè dùn fēi qián wù chéng yǐ qí xiǎo liè zhī wéi páng huáng zhān gù xún suǒ zhú zhě bì shàng xiǎo chóng hū yuè luò jīn xiù jiān shì zhī xíng ruò tǔ gǒu méi huā chì fāng shǒu cháng jìng yì sì liáng xǐ ér shōu zhī jiāng xiàn gōng táng zhuì zhuì kǒng bù dàng yì sī shì zhī dòu yǐ chān zhī cūn zhōng shào nián hào shì zhě xún yǎng yī chóng zì míng xiè ké qīng rì yǔ zǐ dì jué wú bù shèng yù jū zhī yǐ wéi lì ér gāo qí zhí yì wú shòu zhě jìng zào lú fǎng chéng shì chéng suǒ xù yǎn kǒu hú lú ér xiào yīn chū jǐ chóng nà bǐ lóng zhōng chéng shì zhī páng rán xiū wěi zì zēng cán zuò bù gǎn yǔ jiào shào nián gù qiáng zhī gù niàn xù liè wù zhōng wú suǒ yòng bù rú pīn bó yī xiào yīn hé nà dòu pén xiǎo chóng fú bù dòng chǔn ruò mù jī shào nián yòu dà xiào shì yǐ zhū liè máo liáo bō chóng xū réng bù dòng shào nián yòu xiào lǚ liáo zhī chóng bào nù zhí bēn suì xiāng téng jī zhèn fèn zuò shēng é jiàn xiǎo chóng yuè qǐ zhāng wěi shēn xū zhí hé dí lǐng shào nián dà hài jí jiě lìng xiū zhǐ chóng qiào rán jīn míng sì bào zhǔ zhī chéng dà xǐ fāng gòng zhān wán yī jī piē lái jìng jìn yǐ zhuó chéng hài lì è hū xìng zhuó bù zhōng chóng yuè qù chǐ yòu zhǐ jī jiàn jìn zhú bī zhī chóng yǐ zài zhǎo xià yǐ chéng cāng cù mò zhī suǒ jiù dùn zú shī sè xuán jiàn jī shēn jǐng bǎi pū lín shì zé chóng jí guān shàng lì dīng bù shì chéng yì jīng xǐ duō zhì lóng zhōng yì rì jìn zǎi zǎi jiàn qí xiǎo nù hē chéng chéng shù qí yì zǎi bù xìn shì yǔ tā chóng dòu chóng jìn mǐ yòu shì zhī jī guǒ rú chéng yán nǎi shǎng chéng xiàn zhū fǔ jūn fǔ jūn dà yuè yǐ jīn lóng jìn shàng xì shū qí néng jì rù gōng zhōng jǔ tiān xià suǒ gòng hú dié táng láng yóu lì tà qīng sī é yī qiè yì zhuàng biàn shì zhī mò chū qí yòu zhě měi wén qín sè zhī shēng zé yīng jié ér wǔ yì qí zhī shàng dà jiā yuè zhào cì fǔ chén míng mǎ yī duàn fǔ jūn bù wàng suǒ zì wú hé zǎi yǐ zhuó yì wén zǎi yuè miǎn chéng yì yòu zhǔ xué shǐ bǐ rù yì xiáng hòu suì yú chéng zǐ jīng shén fù jiù zì yán shēn huà cù zhī qīng jié shàn dòu jīn shǐ sū ěr fǔ jūn yì hòu lài chéng bù shù nián tián bǎi qǐng lóu gé wàn chuán niú yáng tí qiào gè qiān jì yī chū mén qiú mǎ guò shì jiā yān yì shǐ shì yuē tiān zǐ ǒu yòng yī wù wèi bì bù guò cǐ yǐ wàng ér fèng xíng zhě jí wéi dìng lì jiā yǐ guān tān lì nüè mín rì tiē fù mài ér gèng wú xiū zhǐ gù tiān zǐ yī kuǐ bù jiē guān mín mìng bù kě hū yě dú shì chéng shì zǐ yǐ dù pín yǐ cù zhī fù qiú mǎ yáng yáng dāng qí wéi lǐ zhèng shòu pū zé shí qǐ yì qí zhì cǐ zāi tiān jiāng yǐ chóu zhǎng hòu zhě suì shǐ fǔ chén lìng yǐn bìng shòu cù zhī ēn yīn wén zhī yī rén fēi shēng xiān jí jī quǎn xìn fú  ",
  "notes": [
    {
      "start": 0,
      "end": 1,
      "note": "明宣宗朱瞻基年号（1426—1435）。"
    },
    {
      "start": 6,
      "end": 6,
      "note": "崇尚，喜好。"
    },
    {
      "start": 7,
      "end": 10,
      "note": "斗蟋蟀的游戏。"
    },
    {
      "start": 13,
      "end": 13,
      "note": "征收。"
    },
    {
      "start": 21,
      "end": 21,
      "note": "这里指陕西。"
    },
    {
      "start": 25,
      "end": 27,
      "note": "华阴县县令。华阴县，明代属西安府，治所在今陕西华阴。"
    },
    {
      "start": 36,
      "end": 36,
      "note": "进奉。"
    },
    {
      "start": 42,
      "end": 42,
      "note": "有才能。这里指勇猛善斗。"
    },
    {
      "start": 45,
      "end": 45,
      "note": "责令。"
    },
    {
      "start": 53,
      "end": 54,
      "note": "里长。里，古代基层行政组织。"
    },
    {
      "start": 58,
      "end": 60,
      "note": "这里指游手好闲、不务正业的年轻人。"
    },
    {
      "start": 68,
      "end": 70,
      "note": "抬高它的价钱。"
    },
    {
      "start": 72,
      "end": 75,
      "note": "储存起来，当作稀奇的货物（等待高价）。居，囤积、储存。"
    },
    {
      "start": 77,
      "end": 78,
      "note": "管理乡里事务的小吏。胥，官府的小吏。"
    },
    {
      "start": 82,
      "end": 87,
      "note": "借此向百姓摊派（进贡蟋蟀的）有关费用。假，凭借、利用。科敛，摊派、征收。丁口，即人口。明清时期年满十六岁男子称丁，女子及未满十六岁男子称口。"
    },
    {
      "start": 107,
      "end": 110,
      "note": "意思是，正在读书，准备考秀才。操，从事。童子，童生。科举时代，还没考取秀才的读书人，不论年纪大小，都称为“童生”。"
    },
    {
      "start": 114,
      "end": 114,
      "note": "卖出。这里指考取秀才。"
    },
    {
      "start": 118,
      "end": 119,
      "note": "迂拙而又不善于言辞。"
    },
    {
      "start": 143,
      "end": 146,
      "note": "微薄的家产受牵累而耗尽。累，牵累，这里指受牵累。"
    },
    {
      "start": 213,
      "end": 214,
      "note": "残破的墙垣。"
    },
    {
      "start": 224,
      "end": 231,
      "note": "什么办法都用上了，最终也没有成功。靡，无。迄，最终。济，成功。"
    },
    {
      "start": 246,
      "end": 246,
      "note": "规格。"
    },
    {
      "start": 248,
      "end": 252,
      "note": "县令严定期限，按期查验追逼。追比，旧时地方官限期交税、交差等，过期以杖责、监禁等方式继续追逼。"
    },
    {
      "start": 266,
      "end": 267,
      "note": "形容液体湿淋淋地往下滴的样子。"
    },
    {
      "start": 274,
      "end": 274,
      "note": "做，从事。"
    },
    {
      "start": 297,
      "end": 300,
      "note": "能够凭借神力占卜。"
    },
    {
      "start": 304,
      "end": 307,
      "note": "准备好钱财前去询问。具，准备。诣，到、前往。"
    },
    {
      "start": 310,
      "end": 313,
      "note": "红装的少女，白发的老婆婆。"
    },
    {
      "start": 338,
      "end": 339,
      "note": "点燃香。"
    },
    {
      "start": 352,
      "end": 352,
      "note": "祷告。"
    },
    {
      "start": 356,
      "end": 357,
      "note": "开合。翕，合。辟，开。"
    },
    {
      "start": 366,
      "end": 367,
      "note": "恭敬地站着。"
    },
    {
      "start": 388,
      "end": 391,
      "note": "没有丝毫差失。"
    },
    {
      "start": 406,
      "end": 407,
      "note": "一顿饭的工夫，形容时间很短。"
    },
    {
      "start": 432,
      "end": 433,
      "note": "寺庙，梵语“阿兰若”的省称。"
    },
    {
      "start": 450,
      "end": 452,
      "note": "蟋蟀品名。下文的“蝴蝶”“螳螂”“油利挞”“青丝额”，也都是上品蟋蟀的名称。"
    },
    {
      "start": 496,
      "end": 497,
      "note": "莫非。"
    },
    {
      "start": 517,
      "end": 518,
      "note": "非常相似。逼，非常。"
    },
    {
      "start": 544,
      "end": 547,
      "note": "蹲踞着的一块块石头像鱼鳞般排列。"
    },
    {
      "start": 582,
      "end": 583,
      "note": "尽力搜索。"
    },
    {
      "start": 602,
      "end": 602,
      "note": "追逐。"
    },
    {
      "start": 610,
      "end": 613,
      "note": "跟随（蛤蟆的）踪迹，拨开（丛草）寻求。蹑，追随。"
    },
    {
      "start": 631,
      "end": 631,
      "note": "轻轻拨动。"
    },
    {
      "start": 682,
      "end": 689,
      "note": "即使价值连城的宝玉也比不上它。拱璧，大璧，指极为珍贵的东西。不啻，比不上。"
    },
    {
      "start": 698,
      "end": 701,
      "note": "蟹肉和栗实，指蟋蟀吃的精饲料。"
    },
    {
      "start": 714,
      "end": 714,
      "note": "充抵。"
    },
    {
      "start": 730,
      "end": 730,
      "note": "打开。"
    },
    {
      "start": 755,
      "end": 756,
      "note": "一会儿。"
    },
    {
      "start": 781,
      "end": 782,
      "note": "祸种，惹祸的东西。业，恶业，造成恶果的言语行为等。"
    },
    {
      "start": 789,
      "end": 790,
      "note": "你父亲。而，你。"
    },
    {
      "start": 825,
      "end": 825,
      "note": "覆盖。"
    },
    {
      "start": 855,
      "end": 858,
      "note": "头撞地，口呼天，几乎要绝命，形容十分悲痛。"
    },
    {
      "start": 862,
      "end": 863,
      "note": "面对着墙角（哭泣）。"
    },
    {
      "start": 875,
      "end": 878,
      "note": "不再有所指望。意思是因绝望而精神郁闷。聊赖，依赖、指望。"
    },
    {
      "start": 886,
      "end": 887,
      "note": "用草席裹着尸体埋葬。"
    },
    {
      "start": 895,
      "end": 896,
      "note": "气息微弱的样子。"
    },
    {
      "start": 935,
      "end": 938,
      "note": "出不来气，说不出话，形容极度悲伤。"
    },
    {
      "start": 954,
      "end": 955,
      "note": "上下睫毛相交，指睡觉。"
    },
    {
      "start": 957,
      "end": 960,
      "note": "太阳已经升起。东曦，指初升的太阳。既驾，已经乘车出来。古代传说，太阳乘着六龙拉的车。"
    },
    {
      "start": 976,
      "end": 977,
      "note": "窥视，探看。"
    },
    {
      "start": 1011,
      "end": 1011,
      "note": "同“才”。"
    },
    {
      "start": 1016,
      "end": 1017,
      "note": "形容跳得轻快而高。"
    },
    {
      "start": 1046,
      "end": 1048,
      "note": "仔细地看它。谛，细察。"
    },
    {
      "start": 1097,
      "end": 1098,
      "note": "蝼蛄的别名。"
    },
    {
      "start": 1108,
      "end": 1108,
      "note": "腿。"
    },
    {
      "start": 1159,
      "end": 1163,
      "note": "天天和其他年轻人斗蟋蟀。子弟，年轻人。"
    },
    {
      "start": 1183,
      "end": 1184,
      "note": "这里指买主。"
    },
    {
      "start": 1187,
      "end": 1188,
      "note": "到家。造，到。"
    },
    {
      "start": 1199,
      "end": 1200,
      "note": "从喉咙发出的笑声，这里有轻蔑的意味。"
    },
    {
      "start": 1210,
      "end": 1211,
      "note": "用以盛放准备打斗的蟋蟀的容器。"
    },
    {
      "start": 1235,
      "end": 1237,
      "note": "意思是，坚持要较量较量。固，坚持、一定。强，强迫、迫使。"
    },
    {
      "start": 1239,
      "end": 1239,
      "note": "但。"
    },
    {
      "start": 1268,
      "end": 1271,
      "note": "形容神貌呆笨。《庄子·达生》说，养斗鸡的，要把斗鸡训练得镇静沉着，仿佛是木头雕的，才能够不动声色，战胜别的斗鸡。"
    },
    {
      "start": 1281,
      "end": 1283,
      "note": "猪颈项上稍长的毛，质硬而粗。"
    },
    {
      "start": 1311,
      "end": 1312,
      "note": "跳起来攻击。"
    },
    {
      "start": 1331,
      "end": 1334,
      "note": "直接咬住敌方的脖子。龁，咬。领，脖子。"
    },
    {
      "start": 1348,
      "end": 1351,
      "note": "鼓起翅膀得意地叫。翘，举。矜，得意、骄傲。"
    },
    {
      "start": 1369,
      "end": 1370,
      "note": "突然而来。瞥，突然、倏然。"
    },
    {
      "start": 1391,
      "end": 1393,
      "note": "一尺多。咫，八寸。"
    },
    {
      "start": 1435,
      "end": 1438,
      "note": "蟋蟀停落在鸡冠上。集，止。"
    },
    {
      "start": 1455,
      "end": 1456,
      "note": "次日。翼，同“翌”。"
    },
    {
      "start": 1504,
      "end": 1505,
      "note": "即巡抚，总管一省民政和军政的高级官员。"
    },
    {
      "start": 1518,
      "end": 1519,
      "note": "在公文上详细地分条陈述。"
    },
    {
      "start": 1595,
      "end": 1596,
      "note": "由来，来源。"
    },
    {
      "start": 1603,
      "end": 1604,
      "note": "（才能）优异。这是考核官吏政绩的评语。"
    },
    {
      "start": 1605,
      "end": 1605,
      "note": "上报。"
    },
    {
      "start": 1616,
      "end": 1617,
      "note": "即提学，负责一省学校事务，主持岁考、科考两试的官员。"
    },
    {
      "start": 1618,
      "end": 1621,
      "note": "使（他）进入县学，即取中秀才。俾，使。"
    },
    {
      "start": 1655,
      "end": 1655,
      "note": "赠送，赏赐。"
    },
    {
      "start": 1663,
      "end": 1664,
      "note": "和下文的“万椽”“各千计”等，都极言其多。"
    },
    {
      "start": 1673,
      "end": 1674,
      "note": "也作“蹄噭”，蹄为脚，躈为肛门，嗷为口，计算牲畜数量时，以四蹄加一窍（肛门或口）为五，算一头牲畜。"
    },
    {
      "start": 1683,
      "end": 1687,
      "note": "穿的皮衣和驾车的马都超过世代做官的人家。"
    },
    {
      "start": 1690,
      "end": 1692,
      "note": "作者自称。"
    },
    {
      "start": 1729,
      "end": 1730,
      "note": "以妻子作为抵押品去借钱。贴，抵押。"
    },
    {
      "start": 1756,
      "end": 1757,
      "note": "唯独这个。"
    },
    {
      "start": 1761,
      "end": 1763,
      "note": "因胥吏侵害而贫穷。蠹，蛀虫，这里比喻胥吏。"
    },
    {
      "start": 1772,
      "end": 1773,
      "note": "得意的样子。"
    },
    {
      "start": 1782,
      "end": 1783,
      "note": "杖击的责罚。"
    },
    {
      "start": 1806,
      "end": 1807,
      "note": "县令、府尹。这里是沿用古称。"
    },
    {
      "start": 1813,
      "end": 1814,
      "note": "恩惠荫庇。"
    },
    {
      "start": 1819,
      "end": 1827,
      "note": "晋葛洪《神仙传》记载：西汉淮南王刘安修炼成仙，飞升天上。他剩下的仙药让鸡犬啄舐了，于是鸡犬也成了仙。比喻一个人发迹了，同他有关系的人都跟着得势。"
    }
  ],
  "tags": [],
  "videos": []
}