{
  "title": "与妻书",
  "author": "林觉民",
  "dynasty": "清代",
  "mode": "paragraph",
  "content": "意映卿卿如晤，吾今以此书与汝永别矣！吾作此书时，尚是世中一人；汝看此书时，吾已成为阴间一鬼。吾作此书，泪珠和笔墨齐下，不能竟书而欲搁笔，又恐汝不察吾衷，谓吾忍舍汝而死，谓吾不知汝之不欲吾死也，故遂忍悲为汝言之。#吾至爱汝，即此爱汝一念，使吾勇于就死也。吾自遇汝以来，常愿天下有情人都成眷属；然遍地腥云，满街狼犬，称心快意，几家能彀？司马春衫，吾不能学太上之忘情也。语云：仁者“老吾老，以及人之老；幼吾幼，以及人之幼”。吾充吾爱汝之心，助天下人爱其所爱，所以敢先汝而死，不顾汝也。汝体吾此心，于啼泣之余，亦以天下人为念，当亦乐牺牲吾身与汝身之福利，为天下人谋永福也。汝其勿悲！#汝忆否？四五年前某夕，吾尝语曰：“与使吾先死也，无宁汝先吾而死。”汝初闻言而怒，后经吾婉解，虽不谓吾言为是，而亦无词相答。吾之意盖谓以汝之弱，必不能禁失吾之悲，吾先死，留苦与汝，吾心不忍，故宁请汝先死，吾担悲也。嗟夫！谁知吾卒先汝而死乎？#吾真真不能忘汝也！回忆后街之屋，入门穿廊，过前后厅，又三四折，有小厅，厅旁一室，为吾与汝双栖之所。初婚三四个月，适冬之望日前后，窗外疏梅筛月影，依稀掩映；吾与并肩携手，低低切切，何事不语？何情不诉？及今思之，空余泪痕。又回忆六七年前，吾之逃家复归也，汝泣告我：“望今后有远行，必以告妾，妾愿随君行。”吾亦既许汝矣。前十余日回家，即欲乘便以此行之事语汝，及与汝相对，又不能启口，且以汝之有身也，更恐不胜悲，故惟日日呼酒买醉。嗟夫！当时余心之悲，盖不能以寸管形容之。#吾诚愿与汝相守以死，第以今日事势观之，天灾可以死，盗贼可以死，瓜分之日可以死，奸官污吏虐民可以死，吾辈处今日之中国，国中无地无时不可以死。到那时使吾眼睁睁看汝死，或使汝眼睁睁看吾死，吾能之乎？抑汝能之乎？即可不死，而离散不相见，徒使两地眼成穿而骨化石，试问古来几曾见破镜能重圆？则较死为苦也，将奈之何？今日吾与汝幸双健。天下人之不当死而死与不愿离而离者，不可数计，钟情如我辈者，能忍之乎？此吾所以敢率性就死不顾汝也。吾今死无余憾，国事成不成自有同志者在。依新已五岁，转眼成人，汝其善抚之，使之肖我。汝腹中之物，吾疑其女也，女必像汝，吾心甚慰。或又是男，则亦教其以父志为志，则吾死后尚有二意洞在也。幸甚，幸甚！吾家后日当甚贫，贫无所苦，清静过日而已。(幸甚 一作 甚幸)#吾今与汝无言矣。吾居九泉之下遥闻汝哭声，当哭相和也。吾平日不信有鬼，今则又望其真有。今人又言心电感应有道，吾亦望其言是实，则吾之死，吾灵尚依依旁汝也，汝不必以无侣悲。#吾平生未尝以吾所志语汝，是吾不是处；然语之，又恐汝日日为吾担忧。吾牺牲百死而不辞，而使汝担忧，的的非吾所忍。吾爱汝至，所以为汝谋者惟恐未尽。汝幸而偶我，又何不幸而生今日之中国！吾幸而得汝，又何不幸而生今日之中国！卒不忍独善其身。嗟夫！巾短情长，所未尽者，尚有万千，汝可以模拟得之。吾今不能见汝矣！汝不能舍吾，其时时于梦中得我乎？一恸。辛未三月念六夜四鼓，意洞手书。#家中诸母皆通文，有不解处，望请其指教，当尽吾意为幸。",
  "translation": "意映爱妻如见：我现在用这封信跟你永远分别了！我写这封信时，还是人世间一个人；你看这封信时，我已经成为阴间一鬼。我写这封信，泪珠和笔墨一起洒落下来，不忍写完而想搁笔，又担心你不能体察我的衷情，以为我忍心抛弃你而去死，以为我不了解你是多么希望我活下去，所以就强忍着悲痛给你写下去。#######",
  "pinyin": "                                                                                                                                                                                                                  ",
  "notes": [
    {
      "start": 0,
      "end": 5,
      "note": "意思如同“我妻见字如面”。意映，作者妻子的名字。卿卿，旧时夫对妻的爱称。如晤，如同见面，旧时书信用语。"
    },
    {
      "start": 61,
      "end": 61,
      "note": "完成。"
    },
    {
      "start": 163,
      "end": 163,
      "note": "同“够”。"
    },
    {
      "start": 165,
      "end": 168,
      "note": "语出唐白居易《琵琶行》：“座中泣下谁最多？江州司马青衫湿。”这里比喻极度悲伤。春衫，应为“青衫”。"
    },
    {
      "start": 174,
      "end": 178,
      "note": "古人有“太上忘情”之说，意思是修养最高的人，忘了喜怒哀乐之情。"
    },
    {
      "start": 209,
      "end": 209,
      "note": "扩充。"
    },
    {
      "start": 303,
      "end": 304,
      "note": "与其。"
    },
    {
      "start": 310,
      "end": 311,
      "note": "不如。"
    },
    {
      "start": 597,
      "end": 598,
      "note": "有身孕。"
    },
    {
      "start": 630,
      "end": 631,
      "note": "指笔。"
    },
    {
      "start": 646,
      "end": 646,
      "note": "只是。"
    },
    {
      "start": 732,
      "end": 732,
      "note": "还是。"
    },
    {
      "start": 758,
      "end": 760,
      "note": "古代传说，有一男子外出未归，其妻天天登山远望，日久天长变成了一块石头。后人称之为“望夫石”。"
    },
    {
      "start": 835,
      "end": 836,
      "note": "任性。"
    },
    {
      "start": 863,
      "end": 864,
      "note": "作者的儿子。"
    },
    {
      "start": 882,
      "end": 882,
      "note": "像。"
    },
    {
      "start": 1041,
      "end": 1041,
      "note": "靠近。"
    },
    {
      "start": 1100,
      "end": 1101,
      "note": "实在，的确。"
    },
    {
      "start": 1126,
      "end": 1126,
      "note": "婚配，嫁给。"
    },
    {
      "start": 1170,
      "end": 1170,
      "note": "这封信写在一条白布方巾上，故云。"
    },
    {
      "start": 1188,
      "end": 1189,
      "note": "想象，揣摩。"
    },
    {
      "start": 1217,
      "end": 1218,
      "note": "大恸。"
    },
    {
      "start": 1220,
      "end": 1221,
      "note": "应是“辛亥”，即１９１１年。"
    },
    {
      "start": 1224,
      "end": 1224,
      "note": "俗同“廿”，二十。"
    },
    {
      "start": 1227,
      "end": 1228,
      "note": "四更天。"
    },
    {
      "start": 1237,
      "end": 1238,
      "note": "各位伯母、叔母。"
    }
  ],
  "tags": [],
  "videos": []
}