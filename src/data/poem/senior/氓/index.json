{
  "title": "氓",
  "author": "诗经·国风·卫风",
  "dynasty": "先秦",
  "mode": "poem",
  "content": "氓之蚩蚩，抱布贸丝。匪来贸丝，来即我谋。送子涉淇，至于顿丘。匪我愆期，子无良媒。将子无怒，秋以为期。#乘彼垝垣，以望复关。不见复关，泣涕涟涟。既见复关，载笑载言。尔卜尔筮，体无咎言。以尔车来，以我贿迁。(尔 一作：尓)#桑之未落，其叶沃若。于嗟鸠兮，无食桑葚！于嗟女兮，无与士耽！士之耽兮，犹可说也。女之耽兮，不可说也。#桑之落矣，其黄而陨。自我徂尔，三岁食贫。淇水汤汤，渐车帷裳。女也不爽，士贰其行。士也罔极，二三其德。#三岁为妇，靡室劳矣。夙兴夜寐，靡有朝矣。言既遂矣，至于暴矣。兄弟不知，咥其笑矣。静言思之，躬自悼矣。#及尔偕老，老使我怨。淇则有岸，隰则有泮。总角之宴，言笑晏晏。信誓旦旦，不思其反。反是不思，亦已焉哉！",
  "translation": "老实忠厚的男子，怀抱布匹来换丝。不是真的来换丝，是找个机会谈婚事。送郎君渡过淇水，一直送到顿丘。不是我要延误佳期，是因为你没有请好媒人。请郎君不要生气，秋天到了来迎娶。#####",
  "pinyin": "                                                    ",
  "notes": [],
  "tags": [],
  "videos": []
}